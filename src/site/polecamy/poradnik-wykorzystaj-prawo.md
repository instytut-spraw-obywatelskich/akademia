---
title: Poradnik Wykorzystaj Prawo
date: 2021-09-24T14:11:44.319Z
zajawka: >-
  *Jeśli książka, którą czytamy, nie przebudzi nas niczym pięść, która uderza
  nas w głowę, po co zatem ją czytamy?*

  Franz Kafka


  Jeśli poradnik „Wykorzystaj prawo” przebudzi kilku społeczników, uznam,

  że dobrze wykonaliśmy naszą pracę w ramach Akademii Instytutu Spraw

  Obywatelskich.
obrazek_wyrozniajacy: https://res.cloudinary.com/inspro/image/upload/v1632493438/aiso/wykorzystaj-prawo1_1.png
---
W Konstytucji Rzeczypospolitej Polskiej czytamy: „Rzeczpospolita Polska
jest dobrem wspólnym wszystkich obywateli”. Motywacją do uruchomienia
Akademii była chęć wzmocnienia tych wszystkich obywateli, którzy
walczą o dobro wspólne, jak np. czyste powietrze, ciszę za oknem czy wspólną
przestrzeń. Społeczników wzmacniamy, podnosząc ich kompetencje
eksperckie w zakresie niezbędnym do udziału w procesie stanowienia prawa.
W skrócie: uczymy, jak wykorzystać prawo w obronie dobra wspólnego.
Wyzwanie jest duże, co jest oczywiste dla każdego, kto choć raz podjął
próbę zmiany prawa – czy to lokalnego, krajowego, czy międzynarodowego.
Udział w procesie stanowienia prawa wymaga odpowiednich kompetencji,
czyli wiedzy, umiejętności i postawy. W niniejszym podręczniku przekazujemy
wiedzę, która jest uzupełnieniem kompetencji nabywanych podczas
szkoleń Akademii.


Od 1995 roku wykorzystuję prawo do zmiany społecznej. Z mojego doświadczenia
wynika, że wiedza i umiejętności są ważne, ale nie najważniejsze.
Kluczowa jest postawa, w szczególności odwaga i cierpliwość. Wiem to,
bo wielokrotnie dane nam było przekonać się o tym na własnej skórze.

W skali lokalnej, gdy potrzebowaliśmy 5 lat działań inicjatywy „Łodzianie
decydują”, żeby zmienić prawo w zakresie obywatelskiej inicjatywy
uchwałodawczej w Łodzi. W skali krajowej, gdy dopiero po dziesięciu
latach naszej kampanii „Wolne do GMO? Chcę wiedzieć!” rząd wprowadził
znakowanie żywności „bez GMO”. W skali międzynarodowej, kiedy
doświadczyliśmy porażki w kampanii przeciwko międzynarodowej umowie
handlowej CETA. Podejmowanie się systemowej zmiany prawa to
najczęściej długi marsz, a nie sprint. I o tym warto szczególnie pamiętać.
Zachęcam do lektury tekstów poradnika „Wykorzystaj prawo”. Jednocześnie
polecam książki Franza Kafki. Lektura „Procesu”, „Przed prawem” czy
„Kolonii karnej” przebudza niczym pięść, która uderza nas w głowę. To
ważne, bo w działalności społecznej możemy wpaść w pułapkę, w której
to nie my wykorzystujemy prawo, ale prawo wykorzystuje nas.


**Autorem wstępu do poradnika jest Rafał Górski - Prezes Zarządu Instytutu Spraw Obywatelskich**

![](https://res.cloudinary.com/inspro/image/upload/v1632493090/aiso/wykorzystaj-prawo_ok%C5%82adka.png)

**[Zapraszamy do lektury całego poradnika](https://res.cloudinary.com/inspro/image/upload/v1632492372/aiso/Wykorzystaj-Prawo.pdf)**