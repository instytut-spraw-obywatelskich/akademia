---
title: Wytyczne jako wparcie w tworzeniu przejrzystego prawa
date: 2020-09-21T08:41:45.442Z
zajawka: Mamy dla Was pomocny materiał w pracy nad zmianami prawa - wytyczne,
  które mają wspomóc przejrzyste tworzenie prawa. Jest to przewodnik w pracach
  legislacyjnych, analiza skutków regulacji podczas całego cyklu jej
  kształtowania, począwszy od identyfikacji problemu wymagającego interwencji, a
  skończywszy na analizie funkcjonowania obowiązujących regulacji.
obrazek_wyrozniajacy: https://res.cloudinary.com/inspro/image/upload/v1608616415/aiso/Zdj%C4%99cia%20szkolenia/grafiki%20pionowe%20i%20poziome/wytyczne_pozioma.jpg
obrazek_podpis: zdj. z publikacji Wytycznych
---
**Wprowadzenie**
Jakość otoczenia regulacyjnego stanowi jeden z podstawowych wymiarów funkcjonowania nowoczesnego państwa prawa. Ocena wpływu wraz z konsultacjami publicznymi stanowi instrument doskonalenia otoczenia regulacyjnego zapewniający tworzenie potrzebnych i korzystnych regulacji prawnych.
Niniejszy dokument został opracowany w celu wsparcia osób zaangażowanych w proces stanowienia prawa. Jest on jednocześnie jednym z elementów realizujących
Program Lepsze Regulacje 2015 oraz § 24 ust. 3 i § 36 ust. 1 Regulaminu pracy Rady Ministrów. W Programie przewidziano przygotowanie dokumentu, zawierającego
spójne wymagania odnośnie do analizy skutków regulacji podczas całego cyklu jej kształtowania, począwszy od identyfikacji problemu wymagającego interwencji,
a skończywszy na analizie funkcjonowania obowiązujących regulacji. Świadczy to o coraz większym znaczeniu oceny wpływu w procesie legislacyjnym i zmianie podejścia
do sposobu tworzenia prawa, w którym kluczowa stała się analiza przewidywanych skutków społecznych i gospodarczych oraz prowadzenie polityki w oparciu o dowody analityczne. Integralną częścią oceny wpływu jest współpraca z obywatelami. W tym celu przeprowadzane są konsultacje (konsultacje publiczne, społeczne czy inne). Przyczyniają
się one do budowania społeczeństwa obywatelskiego, poprzez umożliwienie obywatelom włączenia się w życie polityczno-gospodarcze kraju oraz stwarzają im możliwość do wyrażania opinii w kwestii zamierzeń i prac rządu. W celu poprawienia jakości przeprowadzanych konsultacji oraz zwiększania wykorzystania informacji
z nich płynących niniejszy dokument zawiera również szeroki opis sposobu ich przeprowadzania oraz współpracy ze stroną społeczną.
Dokument ten ma wspomóc przejrzyste tworzenie prawa skutecznie rozwiązującego rzeczywiste problemy. Stosowanie tego przewodnika w pracach legislacyjnych podniesie jakość przeprowadzanych ocen wpływu i tym samym zwiększy szanse na wprowadzanie regulacji o możliwie najniższych kosztach, bez zbędnych obciążeń administracyjnych wobec obywateli, w tym przedsiębiorców.
Rezultatem działań prowadzonych w ramach Programu Lepsze Regulacje 2015 mają być proste, jasne, stabilne i przewidywalne ramy legislacyjne dla przedsiębiorstw i obywateli.
Celem Wytycznych jest zapewnienie, aby przedstawiane skutki regulacji prawnych były właściwie oszacowane (zarówno na etapie przygotowywania rozwiązań prawnych, jak i oceny ich funkcjonowania). 

Dobrze oszacowane skutki regulacji wskazujące sposób oddziaływania danej regulacji na różne sfery życia, to zapewnienie wprowadzania rozwiązań pożądanych, dopasowanych
do rzeczywistych potrzeb i wyzwań rozwoju społecznego oraz gospodarczego.

Celem Wytycznych jest również zapewnienie, aby powstające prawo było wystarczająco skonsultowane z podmiotami, na które będzie oddziaływać. Właściwie przeprowadzone konsultacje przyczyniają się do przygotowania rozwiązań adekwatnych do oczekiwań społeczeństwa.



"Wytyczne do przeprowadzania oceny wpływu oraz konsultacji publicznych w ramach rządowego procesu legislacyjnego" Ministerstwa Gospodarki we współpracy
z Kancelarią Prezesa Rady Ministrów można [pobrać tutaj.](https://res.cloudinary.com/inspro/image/upload/v1600677695/aiso/WytyczneOW.pdf)

![](https://res.cloudinary.com/inspro/image/upload/v1608616416/aiso/Zdj%C4%99cia%20szkolenia/grafiki%20pionowe%20i%20poziome/wytyczne_pionowa.png "zdj. z publizdj z publikacji Wytyczne do przeprowadzania oceny wpływu oraz konsultacji publicznych w ramach rządowego procesu legislacyjnego")