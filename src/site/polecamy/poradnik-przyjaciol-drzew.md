---
title: Poradnik przyjaciół drzew
date: 2021-05-07T08:15:20.217Z
zajawka: Zapraszamy do zapoznania się z Poradnikiem Przyjaciół Drzew
obrazek_wyrozniajacy: https://res.cloudinary.com/inspro/image/upload/v1620375292/aiso/Zdj%C4%99cia%20szkolenia/grafiki%20pionowe%20i%20poziome/pexels-felix-mittermeier-957024.jpg
---
*Szanowny Czytelniku,
namawiamy Cię, abyś został przyjacielem drzew! Nie ma na Ziemi roślin okazalszych, ważniejszych dla przyrody i dla człowieka, niż drzewa. Podobnie jak krzewy i zioła, nawet największe drzewa swoje życie rozpoczynają jako małe siewki, spośród których tylko ułamek ma szansę przeżyć. W miarę wzrostu zyskują jednak przewagę nad pozostałymi roślinami. Swój sukces zawdzięczają zarówno osiąganym rozmiarom, odporności na czynniki zewnętrzne, jak i długości życia, stając się dominującym elementem krajobrazu o wielu funkcjach. Również na terenach przekształconych przez człowieka zieleń wysoka odgrywa ważną, lecz wciąż niedocenianą rolę.
Poznanie i zrozumienie tych niezwykłych organizmów oraz funkcji, jakie pełnią, jest najlepszym sposobem, aby się z nimi zaprzyjaźnić, chronić je oraz dbać o ich dobrobyt. Jest to pierwszy krok w budowaniu społecznego zaangażowania na rzecz przemyślanego kształtowania naszego otoczenia, z uwzględnieniem ważnej roli drzew. Obecnie w Polsce można zauważyć niepokojący trend zaniku zadrzewień, a tym samym zubażania krajobrazu. Na szczęście coraz więcej ludzi dostrzega potrzebę zmiany tego stanu rzeczy. Dlatego wspieramy społeczny ruch na rzecz ochrony starych drzew i sadzenia młodych. Naszym celem jest również zachęcanie samorządów do podejmowania podobnych działań. Zależy nam, aby osoby, które chcą chronić drzewa, posiadały gruntowną wiedzę przyrodniczą. Jednocześnie wspieramy urzędników w podejmowaniu właściwych decyzji dotyczących drzew. Tego typu systemy społecznej opieki nad drzewami z powodzeniem funkcjonują już od wielu lat m. in. w Wielkiej Brytanii.
Kiedy piszę tych kilka słów wstępu, na myśl przychodzi mi zdanie, które usłyszałem na drugim końcu świata: „Nie ma nigdzie na Ziemi tak pięknych drzew i chmur jak w Polsce”. Trudno nie przyznać racji mojemu rozmówcy, który dość niespodziewanie, w tropikalnej scenerii, docenił piękno polskiego krajobrazu. Czy jednak przyszłe pokolenia będą miały szansę na podobną obserwację?
Jakub Józefczuk -* cytat ze wstępu Poradnika Przyjaciół Drzew - Fundacja EkoRozwoju

**Zapraszamy do lektury [TUTAJ](https://res.cloudinary.com/inspro/image/upload/v1620375288/aiso/Zdj%C4%99cia%20szkolenia/grafiki%20pionowe%20i%20poziome/PPD_net.pdf)**