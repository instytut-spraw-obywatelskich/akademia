---
title: "Razem zmieniajmy ustawę o zatrudnieniu socjalnym "
date: 2021-07-12T09:44:31.612Z
zajawka: Ministerstwo Rodziny i Polityki Społecznej pracuje nad  zmianami  do
  ustawy o zatrudnieniu socjalnym. Jako strona społeczna chcemy przyłączyć się
  do tych działań. W trakcie warsztatów Akademii Instytutu Spraw Obywatelskich
  razem ze Wspólnotą Roboczą Związków Organizacji Socjalnych (WRZOS) i
  aktywistami z całej Polski wypracowaliśmy wspólne propozycje i rozwiązania.
  Apelujemy o ich poparcie.
obrazek_wyrozniajacy: https://res.cloudinary.com/inspro/image/upload/v1626083284/aiso/Zdj%C4%99cia%20szkolenia/r%C4%99ce1.jpg
---
Proponowane zmiany  do ustawy o zatrudnieniu socjalnym są niezbędne z uwagi na konieczność nowego zdefiniowania roli Centrów Integracji Społecznej i Klubów Integracji Społecznej w zmieniającej się rzeczywistości. Dokonywane dotychczas liczne korekty zapisów ustawy tak naprawdę nie wniosły znaczących zmian w stosunku do jej zapisów z 2003 roku. W owym czasie regulacja przygotowana była z myślą o osobach w najtrudniejszej sytuacji – długotrwale bezrobotnych, z dodatkowymi problemami społecznymi. Ta koncepcja częściowo się wyczerpała. Nadal są osoby, które  czynniki osobiste, rodzinne czy środowiskowe spychają – często nie z ich winy – na margines życia społecznego. Jednak obecna sytuacja w Polsce powoduje, że musimy też szukać nowych rozwiązań wskazujących na potrzebę funkcjonowania zatrudnienia socjalnego pomiędzy rynkiem pracy a pomocą społeczną.

W naszych nowych rozwiązaniach proponujemy:

* Poszerzenie grup docelowych, które mogą uczestniczyć w zajęciach Centrum Integracji Społecznej, w tym osoby korzystające ze świadczeń. Ma to na celu poszukiwanie możliwych działań nie tylko  dla osób zagrożonych wieloczynnikowym ubóstwem, ale również  osób biernych zawodowo, które stanowią obecnie jeden z projektowanych kierunków działań polityki publicznej państwa, a są to m. in. osoby z niepełnosprawnością, osoby wychowujące dzieci, osoby opuszczające placówki całodobowe i rodziny zastępcze;
* Poszerzenie usług Centrów Integracji Społecznej i Klubów integracji Społecznej – w tym zwiększenie lub podtrzymywanie aktywności społecznej lub zawodowej osób, które nie są w stanie zaktywizować się zawodowo oraz wsparcie procesu usamodzielniania osób przebywających dotychczas w placówkach całodobowych lub pieczy zastępczej.
* Uelastycznienie uczestnictwa w zajęciach CIS dopasowanego dla rodzin z dziećmi, osób z niepełnosprawnością, a także wydłużenie okresu pobytu dostosowanego do możliwości uczestnika, a w niektórych przypadkach wydłużenie go do nabycia praw emerytalnych, tak aby uczestnik nie wrócił ponownie do pomocy społecznej;
* Zwiększenie wysokości świadczenia integracyjnego w odniesieniu do obecnej siatki bezpieczeństwa socjalnego w oparciu o minimalne wynagrodzenie za pracę, tak aby uczestnicy w Centrum otrzymywali 65% minimalnego wynagrodzenia, a nie jak obecnie 33%.
* Zwiększenie pewności finansowania Centrów Integracji Społecznej – próba zarysowania stałego finansowania akredytowanych Centrów Integracji Społecznej, w oparciu o środki samorządowe i budżetowe;
* Uelastycznienie funkcjonowania CIS w warunkach zdalnych, jako doświadczenie z dotychczasowych sytuacji związanych z pandemią;
* Wzmocnienie preferencji w zakresie zatrudnienia wspieranego, tak aby stanowiło to realną formę wsparcia;
* Zwiększenie elastyczności i możliwości działania Klubów Integracji Społecznej;

[TUTAJ](https://res.cloudinary.com/inspro/image/upload/v1625637340/aiso/Propozycja_nowelizacji_ustawy_o_zatrudnieniu_socjalnym.pdf) możesz zapoznać się z pełnym tekstem proponowanej nowelizacji.

Żeby wzmocnić siłę apelu społecznego o wprowadzenie zmian do ustawy, potrzebne jest Wasze poparcie. Liczy się głos każdej organizacji. **Dołącz do nas i wpisz swoją organizację jako sygnatariusza popierającego propozycje nowelizacji w ustawie o zatrudnieniu socjalnym - [TUTAJ](https://docs.google.com/document/d/1MEriUgILcClieEh83xa62a5K_ezrRHNT0HTIwyDlPEA/edit?usp=sharing)**    

Po zebraniu podpisów sygnatariuszy projekt nowelizacji zostanie złożony w MRiPS.