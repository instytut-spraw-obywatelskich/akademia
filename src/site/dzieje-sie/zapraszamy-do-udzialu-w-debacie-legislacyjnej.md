---
title: Zapraszamy na debatę "Wykorzystaj prawo"
date: 2021-09-01T05:49:26.159Z
zajawka: Celem debaty jest zwiększenie wiedzy społeczników na temat możliwości
  wykorzystania prawa do zmiany społecznej. **Debata kierowana jest do
  wszystkich aktywistów.**
obrazek_wyrozniajacy: https://res.cloudinary.com/inspro/image/upload/v1630473994/aiso/Zdj%C4%99cia%20szkolenia/debata.png
---
Debata odbędzie się dnia **25 września 2021 r. (sobota) w godzinach 10:30 – 16:35 w Warszawie** (ARCHE HOTEL KRAKOWSKA, Al. Krakowska 237, 02-180 Warszawa) i podzielona będzie na trzy panele: 

* jak zmieniać prawo lokalne
* jak zmieniać prawo krajowe
* jak zmieniać prawo UE

**Forma udziału w wydarzeniu:** 

* **dla uczestników dotychczasowych szkoleń Akademii** - stacjonarnie w Warszawie (liczba miejsc ograniczona) lub online (oglądanie transmisji na żywo z możliwością zadawania pytań),
* **dla pozostałych chętnych** - online (oglądanie transmisji na żywo z możliwością zadawania pytań).

Debata da Państwu okazję do sieciowania z innymi uczestnikami szkoleń Akademii, aktywistami oraz ekspertami.

**[Ramowy program](https://res.cloudinary.com/inspro/image/upload/v1630477111/aiso/Zdj%C4%99cia%20szkolenia/Akademia_debata_program_2021_09_01.pdf)** 

Zgłaszać można się poprzez formularz dostępny [TUTAJ](https://forms.gle/6JHXZrPjFsmXp2JK9)

**Uczestnikom szkoleń Akademii zapewniamy:**

* przerwę kawową
* lunch
* nocleg ze śniadaniem oraz zwrot kosztów dojazdu do 210 zł dla os. spoza Warszawy (dotyczy pierwszych 20 osób zakwalifikowanych)

**Panel: Jak zmieniać prawo lokalne?**

**Marta Bejnar - Bejnarowicz** - architekt, radna Miasta Gorzowa Wlkp., przewodnicząca Komisji Skarg, Wniosków i Petycji, wiceprezeska Stowarzyszenia Ruch Miejski Ludzie Dla Miasta, członkini Zarządu Związku Stowarzyszeń Kongres Ruchów Miejskich. Działa w Stowarzyszeniu Architektów Polskich SARP, Lubuskiej Okręgowej Izbie Architektów. Właścicielka autorskiego biura projektowego.  Zapalona rowerzystka.

**Karolina Szlachetka** - prawnik, absolwentka Wydziału Prawa i Administracji Uniwersytetu Łódzkiego. Doświadczenie zdobyła pracując w kancelarii adwokackiej i Sądzie Okręgowym w Łodzi. Od 10 lat pracownik jednostki administracji publicznej na szczeblu centralnym. Wieloletni praktyk w zakresie udzielania informacji publicznej, obsługi środków pochodzących z funduszy strukturalnych Unii Europejskiej oraz legislacji.

**Katarzyna Batko-Tołuć** – dyrektorka programowa Sieci Obywatelskiej Watchdog Polska. Organizacja tworzy oddolny ruch społeczny nakierowany na przejrzystość rządzenia i budowanie poczucia odpowiedzialności decydentów. W swojej pracy skupia się na rozwoju narzędzi zwiększających zaangażowanie ludzi i uczących ich kontroli obywatelskiej. Jest także członkinią Rady Fundacji dla Polski, która prowadzi konkurs dla nieformalnych inicjatyw strażniczych w ramach Funduszu Obywatelskiego im. Henryka Wujca. W ramach działalności międzynarodowej angażuje się w prace grupy ds. solidarności Forum Społeczeństwa Obywatelskiego Unii Obywatelskiej i Rosji. Od 2009 roku jest członkinią Ashoki.

Moderator: **Jarosław Ogrodowski** - ekspert w zakresie partycypacji społecznej i rewitalizacji, społecznik, samorządowiec. Pracował w Biurze ds. Rewitalizacji i Zabudowy Urzędu Miasta Łodzi. W latach 2016-2019 pracownik Instytutu Rozwoju Miast, gdzie odpowiadał za prowadzenie szkoleń, tworzenie dokumentów strategicznych dla samorządów oraz tworzenie publikacji poradnikowych i podręczników dla samorządów z zakresu partycypacji społecznej i rewitalizacji. Współzałożyciel ruchu „TAK dla Łodzi”, Ruchu Społecznego „Szacunek dla Łodzi” oraz fundacji Instytut Działań Samorządowych.

**Panel: Jak zmieniać prawo krajowe?**

**Agnieszka Ścigaj** - socjolog, przedsiębiorca społeczny, dyrektor Ośrodka Pomocy Społecznej w Kluczach, poseł na Sejm VIII i IX kadencji. Przewodnicząca Koła Poselskiego Polskie Sprawy, wiceprzewodnicząca sejmowej Komisji Polityki Społecznej i Rodziny. Za działalność społeczną odznaczona Srebrnym Krzyżem Zasługi. Autor i koordynator projektów europejskich w obszarze innowacji społecznych oraz rozwoju przedsiębiorczości. Wykładowca akademicki oraz doradca instytucji samorządowych w zakresie planowania strategicznego oraz projektów finansowanych ze środków Unii Europejskiej.

**Piotr Trudnowski** - prezes Klubu Jagiellońskiego, działacz obywatelski, publicysta. Redaktor portalu [klubjagiellonski.pl](http://klubjagiellonski.pl/). Pracował dla organizacji pozarządowych, biznesu, instytucji publicznych i polityków. Współinicjował kilka obywatelskich akcji w zakresie stanowienia prawa m.in. dotyczących ordynacji wyborczej, ustawy o zbiórkach publicznych, tzw. ustawy o książce czy ustawy o Rzeczniku Małych i Średnich Przedsiębiorców. Mąż Karoliny, ojciec Leona i Józefa.

**Włodzimierz Zając** –  legislator o ponad dwudziestopięcioletnim doświadczeniu (Kancelaria Sejmu, Rządowe Centrum Legislacji), ekspert prawa samorządowego. Od 2015 r. pod firmą *Kancelaria legislacyjna WZ* świadczy usługi legislacyjne i szkoleniowe. Prowadził zajęcia na aplikacji legislacyjnej oraz podyplomowych studiach z zakresu legislacji na wydziałach prawa i administracji Uniwersytetu Warszawskiego i Uniwersytetu Mari Curie-Skłodowskiej. Autor artykułów, webinarów i materiałów poradnikowych na temat legislacji i „Zasad techniki prawodawczej”. Prowadzi blog o legislacji [bloglegislatora.pl](http://bloglegislatora.pl/).

Moderator: **Rafał Górski** - społecznik, wojownik, państwowiec. Prawo wykorzystuje w walce o dobro wspólne od 1995 roku. Prezes Instytutu Spraw Obywatelskich. Członek Polskiego Towarzystwa Legislacji. Zaangażowany w kampanie obywatelskie, m.in.: „Tiry na tory”, „Obywatele decydują” i „Wolne od GMO? Chcę wiedzieć!”. Ekspert Centrum Wspierania Rad Pracowników i Centrum KLUCZ (Ośrodek Wsparcia Ekonomii Społecznej). Pomysłodawca „Kuźni Kampanierów”.

**Panel: Jak zmieniać prawo UE?**

**Piotr Barczak** - z wykształcenia geodeta. Zdobył liczne dyplomy ukończenia szkoleń dot. ochrony środowiska i przystosowania do zmian klimatu. W 2010 roku rozpoczął pracę w Ministerstwie Środowiska, gdzie dołączył do wydziału współpracy międzynarodowej. W 2011 roku został wysłany do Brukseli, aby wzmocnić wydział polityki ochrony środowiska w Stałym Przedstawicielstwie RP przy UE. Pracował w tematach gazu łupkowego w Europie i USA oraz landgrabbingu w Afryce. Brał również udział w kilku misjach w Kongo i Sudanie Południowym współpracując z Caritasem i misjami ONZ. Od 2013 członek zespołu Europejskiego Biura Ochrony Środowiska (EEB). Obecnie jest odpowiedzialny za politykę odpadów w EEB, reprezentującym głos około 140 europejskich organizacji pozarządowych zajmujących się ochroną środowiska. Stoi on na czele grupy roboczej ds. odpadów EEB.

**Joanna Flisowska** - szefowa działu Klimat i Energia w Greenpeace Polska, ekspertka w zakresie energetyki. Wcześniej przez lata pracowała w międzynarodowej organizacji pozarządowej Climate Action Network (CAN Europe) Europe stanowiącej największą europejską koalicję NGO działających na rzecz klimatu. W CAN Europe skupiała się na pracy przy procesach legislacyjnych i politykach unijnych związanych z transformacją energetyczną. Z wykształcenia jest prawniczką. 

**Justyna Zwolińska** - prawniczka specjalizująca się w zagadnieniach związanych z polityką jakości i ochroną środowiska w rolnictwie, polityką żywnościową, Wspólną Polityką Rolną oraz dobrostanem zwierząt gospodarskich. Wykładowczyni i doktorantka w Instytucie Nauk o Żywieniu Człowieka SGGW. Wykładowczyni na podyplomowych studiach „Prawo o żywności” na Uniwersytecie SWPS. Wieloletnia współpracowniczka organizacji pozarządowych zajmujących się rolnictwem, ochroną środowiska i zwierząt. Członkini Stowarzyszenia „Prawnicy na rzecz zwierząt” oraz Forum Rolnictwa Ekologicznego im. Mieczysława Górnego. Członkini Rady Fundacji „Strefa Zieleni”.  Koordynatorka ds. rzecznictwa Koalicji Żywa Ziemia w ramach obywatelskiej inicjatywy europejskiej Good Food Good Farming.

Moderator: **Piotr Skubisz**

Jeśli mają Państwo pytania chętnie udzielimy na nie odpowiedzi - prosimy je zgłaszać na adres akademia\[at]instytut.lodz.pl